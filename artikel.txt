Forskare: Inte förvånad om Northvolt går i konkurs
Uppdaterad 2024-09-09 Publicerad 2024-09-09
Northvolt lägger fram krisplan. Arkivbild.
Northvolt lägger fram krisplan. Arkivbild. Foto: Pi Frisk

Northvolts ekonomiska situation är ansträngd och batteribolaget är i stort behov av nytt kapital.

På måndagen aviserades nedskärningar på fabriken i Skellefteå.

– Jag blir inte förvånad om de går i konkurs inom ett halvår, säger forskaren Christian Sandström.
Text Fredrik Thambert

Problemen hopar sig för batteribolaget Northvolt. Svårigheter att skala upp produktionen, försenade leveranser, avbrutna ordrar och skrinlagda fabrikssatsningar är några av dem. I centrum står dock bolagets behov av nytt kapital som blivit allt mer akut den senaste tiden, enligt källor till Dagens Industri.

I somras aviserade vd:n Peter Carlsson att Northvolt genomför en ”strategisk översyn” av verksamheten. På måndagen meddelade bolaget att en viktig del av fabriken i Skellefteå läggs i malpåse på obestämd tid och att personalstyrkan kommer att behöva bantas.

Samtidigt har kritiken mot den statliga inblandningen i de gröna industrisatsningarna blivit allt mer högljudd. En av de främsta kritikerna är forskaren Christian Sandström vid högskolan i Jönköping som regelbundet skriver krönikor på temat i tidskriften Affärsvärlden. I fjol gavs hans bok ”Gröna bubblor” ut av Timbro förlag.
Northvolts anläggning i Skellefteå. Arkivbild.
Northvolts anläggning i Skellefteå. Arkivbild. Foto: Magnus Lejhall/TT

Christian Sandström menar att Northvolts expansionsplaner har baserats på var de fått de bästa subventionerna.

– Internationell expansion är svårt och förenat med stora risker, oavsett vilket företag det gäller. När det gäller Northvolt springer de enligt min uppfattning efter politiskt allokerade pengar, vilket leder till en expansion som framstår som omöjlig att lyckas med, säger han.

Samtidigt som Northvolt brottas med sina egna problem har marknadsförutsättningarna runt bolaget förändrats de senaste åren. Efterfrågan på nya elbilar har dämpats kraftigt på flera marknader samtidigt som allt fler konkurrenter, i synnerhet i Kina, ploppat upp.

I slutet av 2025 väntas den globala batteriindustrin kunna producera mer än fem gånger så många battericeller som världen kommer att behöva nästa år, enligt en Bloomberg-rapport från i somras.

Christian Sandström befarar att Northvolt kan komma att gå omkull inom ett halvår, vilket skulle innebära ett tufft bakslag för den gröna industrisatsningen i allmänhet och Skellefteå, där Northvolts första fabrik ligger, i synnerhet.

– Det finns så många risker som är staplade på varandra här: risker runt kompetensförsörjningen, produktionen, finansieringen, teknikutvecklingen, politiken, marknaden och i kreditgarantierna. Vad blir den totala chansen att det här ska gå bra?

Björn Sandén, professor i innovation och hållbarhet på Chalmers tekniska högskola, är betydligt mer positivt inställd till de gröna satsningarna på ett generellt plan, utan att ha inblick i Northvolts specifika situation.

– En del av kritiken har varit osaklig. Ur mitt perspektiv är det rimligt att staten har en medveten och aktiv industripolitik. Det betyder inte att man ska satsa på allt hur som helst – men att man tänker framåt på vad som har utvecklingsmöjligheter. Nya industrier behöver nästan alltid någon form av statligt stöd, säger han.

Huruvida Northvolt kommer att överleva på sikt eller ej låter han däremot vara osagt.

– När industrier växer så snabbt som batteriindustrin gör uppstår en ryckighet. Värdekedjan kommer att växa i otakt och det skapar en viss turbulens. Vilka enskilda aktörer som kommer att klara konkurrensen i den expansionen är inte givet, säger Björn Sandén.
